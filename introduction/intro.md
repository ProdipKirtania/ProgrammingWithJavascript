#জাভাস্ক্রিপ্টের পরিচিতি এবং বর্তমানে এর ব্যবহার

###সখি জাভাস্ক্রিপ্ট কারে কয় ? এইডা দিয়া করে কি ?
---

জাভাস্ক্রিপ্ট একটি হালকাপাতলা, দুষ্ট-টাইপ _( লুজলি টাইপড )_, ইন্টারপ্রিটেড, প্রোটোটাইপ ভিত্তিক স্ক্রিপ্টিং ল্যাংগুয়েজ বা ওয়েব প্রোগ্রামিং ল্যাঙ্গুয়েজ _( প্রোগ্রামিং ল্যাংগুয়েজ বললে অনেক দুর্ধর্ষ প্রোগ্রামার ভাইয়েরা আবার মাইন্ড করেন কারণ জাভাস্ক্রিপ্ট এর কিছু উল্টাপাল্টা ফিচার আছে যেগুলো একজন সুস্থ প্রোগ্রামারের জন্য মেনে নেওয়া বড়ই কঠিন )_ |

একসময় ছিল যখন জাভাস্ক্রিপ্ট-কে শুধু ওয়েব এর ক্লায়েন্ট সাইড স্ক্রিপ্টিং ল্যাঙ্গুয়েজ বলা হতো কিন্তু এখন বলা চলে জাভাস্ক্রিপ্ট এর রাজত্ব সবখানেই। এখন জাভাস্ক্রিপ্ট ব্যবহার করে শুধু ক্লায়েন্ট সাইড এপ্লিকেশন-ই নয় সার্ভার সাইড এপ্লিকেশন, ডেস্কটপ এপ্লিকেশন, কম্যান্ড লাইন এপ্লিকেশন, মোবাইল এপ্লিকেশন, হার্ডওয়্যার এর এপ্লিকেশন ডেভেলপমেন্ট করা হচ্ছে ।

মডার্ন জাভাস্ক্রিপ্টের এর রান টাইম এনভায়রনমেন্ট গুলো জাভাস্ক্রিপ্ট-কে অনেক শক্তিশালী করে তুলেছে _( যেমন মডার্ন হারবাল ব্যবহার করে দুর্বল মানুষ গুলো দিন দিন সবল হয়ে যাচ্ছে )_ । বর্তমানে প্রায় সকল মডার্ন ব্রাউজার, স্মার্ট ফোন / ট্যাবলেট , ডেস্কটপ , গেমিং কনসোল গুলোতে জাভাস্ক্রিপ্ট ইন্টারপ্রিটার ব্যবহার করার কারণে জাভাস্ক্রিপ্ট এর জনপ্রিয়তা এবং ব্যবহার দিন দিন বেড়েই চলেছে । এখন ইন্টারাক্টিভ ওয়েব ইউজার ইন্টারফেস তৈরী করার ক্ষেত্রে কেউ জাভাস্ক্রিপ্ট ছাড়া চিন্তা করতে পারে না ।

>_সব শেষে আমরা বলতে পারি জাভাস্ক্রিপ্ট একটি ওয়েব প্রোগ্রামিং ল্যাঙ্গুয়েজ যা এখন ওয়েব এর পাশাপাশি সবক্ষেত্রে ব্যবহার করা হচ্ছে_

একটা ওয়েব সাইট এর ক্লায়েন্ট সাইড বা ফ্রন্টএন্ড হলো ব্রাউজার থেকে আমরা যা দেখতে পাই । কিভাবে জাভাস্ক্রিপ্ট একটি ওয়েব সাইটের ক্লায়েন্ট সাইডে কাজ করে সেটা বোঝার আগে আমাদের একটু জাভাস্ক্রিপ্ট এর শুরুর কথা জেনে রাখা ভালো।

####চলুন একটু জানার চেষ্টা করি কিভাবে জাভাস্ক্রিপ্ট শুরু হলো ।
জাভাস্ক্রিপ্ট শুরু হয়েছিল ১৯৯৫ সালের দিকে, ব্রেন্ডান আইখ নামে একজন ভদ্রলোক জাভাস্ক্রিপ্ট ল্যাংগুয়েজ উদ্ধাবন করেন।
১৯৯৩ সালে National Center for Supercomputing Applications (NCSA) থেকে NCSA Mosaic নামে একটি ব্রাউজার সবার ব্যবহার এর জন্য উন্মুক্ত করে। ১৯৯৪ সালের দিকে সেই ( NCSA Mosaic ) ব্রাউজারটির  নাম দেওয়া হয় Mosaic Netscape | Mosaic Netscape এর নাম পরিবর্তন করে রাখা হয় নেটস্কেপ নেভিগেটর ৯০ দশক এর দিকে নেটস্কেপ নেভিগেটর ব্রাউজার ছিল সবচাইতে জনপ্রিয় ব্রাউজার | নেটস্কেপ কমিউনিকেশন যখন চিন্তা করলো কিভাবে ওয়েব কে আরো ইন্টারেক্টিভ আরো ডায়নামিক করা যায়। তখন তারা চিন্তা করলো HTML কে সরাসরি ব্রাউজার থেকে কন্ট্রোল করার জন্য একটি সাহায্যকারী ল্যাংগুয়েজ দরকার, যা ওয়েব ডিসাইনার বা প্রোগ্রামার সহজে ক্লায়েন্ট সাইড কম্পোনেন্ট ( যেমন ছবি,ভিডিও,প্লাগিন ) নিয়ে কাজ করতে পারে। ১৯৯৫ সালে ব্রেন্ডান আইখ নামে একজন কে কোম্পানিটি হায়ার করে নেটস্কেপ ব্রাউসার এর সাথে স্কিম প্রোগ্রামিং ল্যাংগুয়েজ সংযুক্ত করার জন্য। ১৯৯৫ সালে ব্রেন্ডান আইখ ১০ দিন এর মধ্যে জাভাস্ক্রিপ্ট ল্যাঙ্গুয়েজের একটা প্রোটোটাইপ তৈরী করেন তখন অবশ্য এই  ল্যাঙ্গুয়েজের কোনো নামকরণ হয়েছিল না । Netscape Navigator 2.0 beta যখন প্রকাশ করা হয় তখন ল্যাঙ্গুয়েজটির নাম ছিল লাইভস্ক্রিপ্ট, এরপর যখন Navigator 2.0 beta 3 প্রকাশ করা হয় তখন লাইভস্ক্রিপ্ট নাম পরিবর্তন করে জাভাস্ক্রিপ্ট রাখা হয় ।

>_তাহলে বোঝা যায় জাভাস্ক্রিপ্ট ল্যাংগুয়েজ তৈরির মূল কারণ হলো ব্রাউজার কে বা ওয়েব এর ক্লায়েন্ট সাইড কে আরো শক্তিশালী আরো ইন্টারাক্টিভ করা । _
